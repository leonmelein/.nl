---
title: "UKrant: Satirische partij hoopt op aandacht voor verkiezingen"
date: 2020-05-12T13:04:00+02:00
media: "UKrant"
featured_image: img/ptds_800x500.jpg
cover_image: img/ptds_800x500.jpg
draft: false
categories: 
    - Media
tags:
    - Partij tegen de Student
    - Medezeggenschap
    - Universiteitskrant
parent: '/blog/'
---

{{<lead>}}Studenten moeten ‘gewoon weer hun bek houden’, het college van bestuur krijgt een dienstauto met jacuzzi en docenten moeten doorwerken tot ze er letterlijk bij neervallen. Met zijn Partij tegen de Student vraagt Léon Melein aandacht voor de universitaire verkiezingen.{{</lead>}}

_Door Koen Marrée_

‘Wat nou’, dacht Léon Melein, ‘als ik een partij opricht die helemaal het tegenovergestelde wil van de rest?’ Misschien dat op die manier nieuwe aandacht kan worden gegenereerd voor de universitaire verkiezingen die vanaf 8 juni gehouden worden. 

‘De bestaande partijen willen vaak in grote lijnen hetzelfde en verschillen slechts in de details van mening’, legt hij uit. Met radicaal andere standpunten hoopte hij mensen aan het denken te zetten en de verkiezingsopkomst te verhogen.

## Knipoog
Dus lanceerde hij op 1 mei de Partij tegen de Student. Een partij met 69 programmapunten die geschreven zijn om te provoceren: meer managementlagen, tentamens uitsluitend op zaterdag, alleen nog maar bursaal-phd’s, FSE krijgt titelsponsoring van Shell en AzkoNobel en de fietsenrekken worden vervangen door een plantsoen dat de naam van RUG-woordvoerder Jorien Bakker draagt. 

Volgens Melein standpunten met een knipoog naar de werkelijkheid, de een meer politiek geladen dan de andere. En voor de duidelijkheid: de partij doet niet echt mee aan de aankomende verkiezingen. Dat is nooit een overweging geweest.

## Lage opkomst
Wel zat de Partij tegen de Student al langer in het hoofd van Melein. De student informatiekunde is ook voormalig lid van zowel de faculteitsraad letteren als de universiteitsraad. Samen met vrienden sprak hij de afgelopen jaren geregeld over de lage opkomst voor de universitaire verkiezingen, telkens zo rond de dertig procent. 

‘En dat terwijl er ontzettend belangrijke beslissingen worden gemaakt die de studenten direct raken. Over hoe het geld over de universiteit verdeeld wordt, over met wie de universiteit samenwerkt. En bijvoorbeeld ook hoeveel docenten er worden aangesteld, en dus hoe vol de collegezaal zit.’

De coronacrisis bracht alles in stroomversnelling. De verkiezingen zijn een maand uitgesteld naar 8 tot 12 juni en er zal geen zichtbare campagne zijn rond universiteitsgebouwen, zoals in andere jaren. Melein vreest opnieuw voor de opkomst. Hij trommelde daarom zijn vriendengroep op en bedacht in een Zoomsessie meer dan honderd standpunten, waar er 69 van overbleven.

## Stunt
Op 1 mei, tijdens de opening van de kandidaatstelling voor de verkiezingen, waren de site en het programma af. Een persbericht ging rond en sommige media namen de quotes van de niet-bestaande fractievoorzitter Henk Zegel tot Meleins verbazing letterlijk over. De pagina kreeg in één dag meer dan drieduizend bezoekers. 

Toch deed de aandacht hem niet afwijken van zijn plan om de stunt bekend te maken: ‘Ik moet ook nog een keer afstuderen.’ Met een zelfgemaakte reportage in de stijl van lokale omroep OOG TV riep Melein studenten op om volgende maand toch écht te gaan stemmen.

Voor de komende periode zegt hij geen stunts meer te plannen. Wel hoopt hij dat ook de RUG zich actiever dan voorgaande jaren gaat inzetten om de verkiezingen te promoten: ‘Om de woordvoerder daaraan te herinneren, ga ik het straatnaambordje voor het J.A. Bakkerplantsoen nog aan haar overhandigen.’

