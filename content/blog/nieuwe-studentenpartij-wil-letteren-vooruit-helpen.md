---
title: "In de media: 'Nieuwe studentenpartij wil Letteren vooruit helpen'"
date: 2015-05-13T12:00:00+02:00
media: "UKrant"
featured_image: img/lv-800x500.jpg
cover_image: img/lv.jpg
draft: false
categories: 
    - Media
    - UKrant
tags:
    - Letteren Vooruit
    - Medezeggenschap
    - Universiteitskrant
parent: '/blog/'
---

Voor het eerst in vier jaar valt er weer wat te kiezen binnen de faculteitsraad van letteren. Letteren Vooruit gaat de concurrentie aan met de enige andere studentenpartij, Lijst Alpha.

_Door Tjeerd Wiersma_

De partij wil letteren vooruit helpen. ‘De economische crisis heeft de faculteit hard geraakt’, schrijft de partij in haar partijboekje. Niet méér, maar betere studies moeten de faculteit uit het slop helpen. Ook meer interactieve hoorcolleges en betere ICT-voorzieningen zijn speerpunten van de partij.

Léon Melein is lijsttrekker van [Letteren Vooruit](https://archief.ukrant.nl/nieuws/studenten-protesteren-tegen-ongeldig-tentamen) (LV). Hij dacht vorig jaar al eens na over een nieuwe partij. ‘Ik zit dit jaar in de opleidingscommissie van mijn eigen studie, communicatiewetenschappen en informatiekunde’, vertelt Melein. ‘Daar viel het me al op dat de communicatie en acties van Lijst Alpha nogal eens te wensen overlaten.’

Samen met studiegenoten en vrienden Reinard van Dalen en Freya Liemburg zette hij daarom LV op. Eerder zaten de drie al in een bezwaarcomité, toen [een tentamen](https://archief.ukrant.nl/nieuws/studenten-protesteren-tegen-ongeldig-tentamen) van hun studie ongeldig werd verklaard.

## Ambitieuze visie
De partij heeft een ambitieuze visie, blijkt wel uit het partijprogramma. Zo vindt LV bijvoorbeeld dat de onderwijs- en examenregeling (OER) moet worden gemoderniseerd. ‘Dat is ongeveer het meest obscure document dat je als student onder ogen krijgt’, lacht Melein. ‘Ik begrijp dat het juridisch dichtgetimmerd moet zijn, maar het zou goed zijn om voor studenten een leesbare samenvatting te schrijven.’

Ook de ICT-voorzieningen in de letterenbibliotheek moeten worden verbeterd, vindt LV. ‘Het is niet zo gek dat wij dat willen’, vertelt Melein. ‘Veel leden van onze partij studeren informatiekunde of communicatiewetenschappen. Dat geeft ook een wat gevarieerder beeld in de faculteitsraad. Veel studenten van Lijst Alpha studeren geschiedenis.’

## Verrassing
Wat vindt Lijst Alpha van deze plotselinge concurrentie? ‘Het was een verrassing voor ons’, vertelt student-lid Felicia Bakker. ‘Wij draaien al wat langer mee en weten wat we kunnen bereiken in de raad. Ik denk dat de visie van Letteren Vooruit niet helemaal haalbaar is, want sommige dingen worden op universitair niveau geregeld en zijn voor ons dus onhaalbaar.’

Bakker maakt zich dan ook geen zorgen om de toekomst van haar partij. ‘Ik verwacht dat wij volgend jaar de grootste blijven. Wel zie ik dat Melein hard werkt en gun ik hem een plekje in de faculteitsraad’, zegt Bakker.

Hoewel Melein zich realiseert dat hij niet alles zal kunnen veranderen, blijft hij ambitieus. ‘Lijst Alpha heeft bijvoorbeeld nog niet eens een partijprogramma voor komend jaar. Ik wil met mijn partij studenten weer wat te kiezen geven binnen de faculteit. Hopelijk levert het ons een plekje binnen de raad op!’